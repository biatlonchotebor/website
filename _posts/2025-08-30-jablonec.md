---
layout: single
title: "MČR dorostu a dospělých v Jablonci nad Nisou"
date: 2025-08-30
tags: [zavody, 2025]
---

Jablonec hostil o posledním srpnovém víkendu Mistrovství ČR v letním biatlonu a naše parta z Chotěboře u toho samozřejmě nemohla chybět. Na start jsme se postavili hned v několika kategoriích a hned od začátku bylo jasné, že konkurence bude opravdu nabitá. V sobotním sprintu se s tratí i střelnicí poprali Jakub Nápravník, Honza Horák a Jiřina Obrová.

Jakub v elitní mužské kategorii netrefil tři terče vleže a dva ve stoje, což ho při obrovské konkurenci posunulo na 20. místo. Honza v kategorii mužů 36–45 let zvládl čistou stojku, ale vleže mu zůstaly tři terče stát. I tak to ale stačilo na pěkné 7. místo. Jiřina mezi veteránkami také nezůstala pozadu – po jedné chybě vleže a dvou ve stoje si připsala solidní 7. místo.

V odpoledním závodě dvojic jsme se ukázali i na trati štafety. Nejprve rozběhl závod Honza, který poté předal Jakubovi a to se celé ještě jednou zopakovalo. Oba se prali se soupeři i terči statečně a výsledkem bylo 11. místo. Atmosféra byla parádní a i když to necinklo, zanechali jsme na trati hodně sil a zejména rivalům z prostějovského týmu ukázali, že se s námi musí počítat.

Nedělní vytrvalostní závod už byl o něco složitější. Slunce se totiž rozhodlo, že střelcům pořádně znepříjemní život – při nástřelu bylo schované, ale při závodě pálilo přímo do očí. Na střelnici to podle toho vypadalo a chyby se sypaly i u nás. Jakub se s třinácti minutými terči musel spokojit znovu s 20. místem. Honza se sice postupně zlepšoval, ale deset chyb znamenalo konečné 10. místo.

Jiřina zvládla vytrvalostní závod se sedmi chybami, což byl mezi našimi závodníky nejlepší střelecký výkon dne. Přesto to tentokrát na lepší než 11. místo nestačilo.

Celkově ale můžeme být s víkendem spokojení – konkurence byla obrovská, podmínky náročné, a i tak jsme se neztratili. A hlavně – už teď máme motivaci do další práce a těšíme se na další závody.

## Celkové výsledky

| Disciplína     | Závodník          | Kategorie | Chyby | Umístění |
| -------------- | ----------------- | ----------| ----- | -------- |
| Sprint         | Jakub Nápravník   | Muži      | 5     | 20.      |
| Sprint         | Jan Horák         | Muži M36  | 3     | 7.       |
| Sprint         | Jiřina Obrová     | Ženy W41  | 3     | 7.       |
| Štafeta dvojic | Horák + Nápravník | Muži      | 3+3   | 11.      |
| Individual     | Jakub Nápravník   | Muži      | 13    | 20.      |
| Individual     | Jan Horák         | Muži M36  | 10    | 10.      |
| Individual     | Jiřina Obrová     | Ženy W41  | 7     | 11.      |

Komplet výsledky [tu](https://evidence.biatlon.cz/#/udalosti/20251/5).

![Alt text](/assets/images/posts/jablonec2025.jpg)


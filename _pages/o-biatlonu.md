---
layout: single
title: "O čem je biatlon"
permalink: /o-biatlonu/
---

Biatlon je v nejznámějsí formě zimní sport, který jedinečně spojuje běh na lyžích s přesnou střelbou ze vzduchové nebo malorážní pušky. Jeho kořeny sahají až k severským lovcům a vojákům, kteří museli v náročných podmínkách spojit fyzický výkon s uměním rychlé a přesné střelby. Dnes patří biatlon mezi atraktivní olympijské disciplíny, které dokáží zaujmout diváky svou dramatičností a proměnlivostí.

![Zimni](/assets/images/davidova.jpg)

Kromě zimní varianty je v Česku populární letní kros, kdy běh na lyžích nahrazuje běh v terénu (beze zbraně) a zejména v žákovských kategoriích se závodí též na kolečkových lyžích. K méně známým formám patří orientační biatlon, který kombinuje orientační běh podle mapy se střelbou, nebo biatlon na horských kolech.

![Letni](/assets/images/zavody.jpg)

Existuje několik discipín, které se liší délkou tratě, počtem střeleckých položek či formátem závodu. K nejznámějším patří sprint, vytrvalostní závod, stíhací závod, hromadný start nebo štafeta. V posledních letech si oblibu získaly i smíšené štafety, kde závodí společně muži a ženy, nebo kratší a divácky atraktivní štafety dvojic a supersprint. Každá varianta klade na sportovce trochu jiné nároky, ale všechny spojuje klíčová kombinace lyžování/běhu a střelby.

![Kolecka](/assets/images/kolecka.jpg)

Biatlon je sport, který dokonale prověřuje fyzickou zdatnost. Rychlý a technicky náročný běh na lyžích nebo v terénu vyžaduje sílu, vytrvalost i explozivní rychlost. Současně je však biatlon o schopnosti zastavit se a zklidnit v okamžiku střelby. Po náročném běžeckém úseku musí závodník zpomalit tep i myšlenky a trefit cíl. Každá chyba znamená trestné kolo nebo časovou penalizaci, což může rozhodnout o celkovém výsledku.

Právě tato kombinace činí biatlon jedinečným. Spojuje v sobě sílu, rychlost, vytrvalost a motoriku s psychickou zdatností, klidem a zodpovědností. Biatlonisté musí být nejen výbornými sportovci, ale i strategicky uvažujícími závodníky, kteří dokáží spojit dvě zdánlivě odlišné disciplíny do harmonického celku. Díky tomu je biatlon nejen atraktivním sportem pro diváky, ale i jednou z nejkomplexnějších výzev ve světě vrcholového sportu.

Zaujalo? Přijď si to [vyzkoušet na vlastní kůži](/pridej-se/).

Více o biatlonu [na stránkách Český biatlon](https://www.biatlon.cz/o-biatlonu/co-je-to-biatlon/).

